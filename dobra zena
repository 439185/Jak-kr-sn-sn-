#Dobrá žena#

Nuzný chalupník se častokrát divíval, kterak obchodníci s obilím a jiným zbožím nic nedělají, a přece dobře tráví, pohodlný život vedou a dost peněz mají. Jednou přišel domů z hospody a pravil ženě:
*„Milá stařeno, já bych Ti přál vidět, co ti obchodníci mají za časy a jak lehké živobytí vedou; my pak při lopotě jsme pořád na mizině.“*
Žena odpověděla:
*„Milý brachu! Kdo se na krejcaru narodil, zřídka k zlatému přijde; obchodníci mají peníze, lacino kupují a schovají obilí, až nastane drahota, pak draho prodávají.“*
Muž řekl:
*„Víš co, já taky povedu obchod. Máme tu kravičku, s tou začnu.“*
Muž vzal krávu a šel. Na cestě potkal bábu, ta vedla kozu.
Chalupník na bábu volal:
*„Hej, babko, dejte mi tu kozu, já Vám dám tu krávu!“*
Bába mu hned dala kozu a on jí dal krávu. Nyní vedl kozu dál.
Pak potkal bábu, která nesla do města na trh kohouta. Volal na ni:
*„Hej, stará, dejte mi toho kohouta, já Vám dám kozu.“*
Stařena mu dala kohouta a on jí dal kozu.
Šel s kohoutem dál, a viděl sedět vedle cesty žebráka, který měl vedle sebe ležet čepici.
Zavolal na něj:
*„Hej, žebráku, dej mi, co máš pod svou čepicí, a já Ti dám toho kohouta.“*
Žebrák pozvedl čepici a nebylo pod ní nic.
Domkář šel domů s prázdnou. Stavil se v hospodě, kde byli tři obchodníci; a hned se ho tázali, kde byl a má-li co na prodej.
On jim pravil, že měl krávu, tu že dal za kozu, kozu pak že dal za kohouta a konečně kohouta za nic.
Jeden kupec se dále tázal, co mu asi řekne jeho žena.
On na to odpověděl:
*„No, má žena bude s tím jistě spokojena.“*
*„Vsaď se s námi o čtyři sta zlatých, že Tvá žena s tím nebude spokojena, to by byla jediná na světě, která by s tím byla spokojena.“*
Domkář se vsadil a zůstal v té hospodě sedět; kupci poslali pro jeho ženu. Žena přišla hned.
Kupec počal mluvit:
*„Váš muž daroval krávu.“*
*„Ó, dobře udělal, však ji nemáme čím krmit.“*
*„On dostal za ni kozu!“*
*„Ó, dobře udělal, však lidé říkají, že je kozí mléko zdravé.“*
*„On ji nemá, dal ji za kohouta!“*
*„Ó, dobře udělal, však nevíme nikdy, kdy máme vstávat, neboť nemáme hodiny.“*
*„On však kohouta nemá, dal ho za nic!“*
*„Ó, dobře udělal, neboť když jdu někam něco vypůjčit, lidé mi říkají, že mi nic nepůjčí; nyní budu mít nic doma.“*
Kupci prohráli, domkář vzal peníze a šel s dobrou ženou domů. Dobře se mu obchod podařil. 